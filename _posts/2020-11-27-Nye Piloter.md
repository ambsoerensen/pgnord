---
title: Ny Pilot
layout: post
post-image:
description: Hvordan kommer man i gang med paragliding?
tags:
  - pilot
  - bliv medlem
---

# Hvad er paragliding?

> En meget stor del af vores liv!

Og sandt er det at alle der vælger at bruge noget tid på at lære at flyve paraglider ikke kan undgå at blive mærket af de oplevelser det giver.
Det er en sport man kan dyrke på det niveau man selv vælger. Lige fra den rolige turistagtige flyvning i blød stabil luft langs en dansk kystskrænt, til den mest intense termikflyvning i bjerge.
Du får måske det bedste indtryk ved at kigge på nogle af de billeder eller filmklip, vi har lagt ind på hjemmesiden. Men oven i det kan du lægge en hel masse sanseindtryk, følelser, spænding, kammeratskab, naturoplevelser, frisk luft og meget mere.

# Skrænt Flyvning

I Danmark flyver vi meget ved kyster med høje skrænter, hvor der er pålandsvind. Når vinden kommer ind over skrænten bliver den presset opad, og dette kan vi udnytte til at holde os flyvende i timevis foran en skrænt. Ganske på samme måde som mågerne kan hænge der i timevis når vinden er rigtig.
Det er en fantastisk måde at opleve den flotte danske natur på.

Nordjylland råder over nogle af nordeuropas bedste skrænter til paragliding. Den største skrænt ligger nord for Løkken og er ca. 10 km. Lang. Andre populære steder er f.eks Svinkløv, Hanstholm, Ertebølle, Rønbjerg, Ulbjerg, Dokkedal m.fl.

# Termik Flyvning

Ved termikflyvning udnytter vi at opvarmet luft stiger opad. Flere gange om året arrangeres der klubture til bjergene for at dyrke denne del af sporten.
For at flyve termikflyvning i Danmark må vi lave optræk. Med en ca. 1000 meter lang line trækker vi hinanden op i 300- 500 meters højde. Hvis vi finder termik, kan vi flyve distanceture på adskillige kilometer. Vi kan flyve året rundt, men den bedste årstid er sommeren.

# Fælleskab

Ud over oplevelserne i luften lægger vi også vægt på et godt socialt miljø i klubben.

Snakken på skrænten hvor flyveteknik, oplevelser, vejr og vind bliver diskuteret er en hyggelig og vigtig del af paragliding.

# Sådan kommer du i gang

## Introdag

Du kommer med ud på skrænten og møder andre piloter i klubben og ser på aktiviteterne.
På introduktionsdagen kan du prøve udstyret og hvis vejret egner sig, få en tur i en tandemparaglider.

# Skoling

Efter introduktionsdagen kan du begynde et egentligt skolingsforløb.
Før du starter på et skolingsforløb skal du være opmærksom på, at hvis du vil være paragliderpilot kræver det både tid og tålmodighed.

For det første er vi meget afhængige af vejret, og der forekommer perioder på flere uger, hvor det er umuligt at flyve. Det sker at vi tager af sted, men må vente i timevis inden vejret arter sig, eller vi må køre hjem uden at have fløjet. For det andet må du gøre dig klart at det er din egen vilje og motivation der afgør om du får gennemført skolingsforløbet. Det tager typisk 2 år at gennemføre udannelsen fra helt ny, til pilot der kan flyve på egen hånd. 

Her kan du læse mere om [uddannelsen](./Pilot-Uddannelsen) samt hvad du kan forvente det [koster](./Hvad-Koster-det) at dyrke paragliding.